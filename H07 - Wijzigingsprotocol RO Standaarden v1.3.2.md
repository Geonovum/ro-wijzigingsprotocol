Praktijkrichtlijnen
===================

**Met de invoering van de RO Standaarden 2012 is een strikte(-re) scheiding
aangebracht tussen de bij ministeriële regeling verankerde normdocumenten (IMRO,
IMROPT, SVBP, STRI) en de praktijkrichtlijnen (PRxx) die daar een zelfstandig
leesbare toelichting op vormen. Dit is gedaan vanuit de visie dat op die manier
de toelichting door de tijd heen verbeterd zou kunnen worden naar behoefte van
het werkveld, zonder noodzakelijke wijziging aan de normen zelf en/of de
tussenkomst van een besluit van de minister van BZK.**

Norm versus toelichting
-----------------------

Geonovum vormt via de helpdesk, meldingsformulier, beheeroverleg,
leveranciersoverleg en de overige kanalen een antenne naar het werkveld. Alle
signalen worden vastgelegd in het registratiesysteem dat Geonovum gebruikt. Op
basis van deze signalen uit het werkveld wil Geonovum graag een jaarlijks
actualisatie uitvoeren van de praktijkrichtlijnen binnen de RO Standaarden waar
nodig. Op die manier kunnen actuele problemen of thema’s nader worden
toegelicht, zodat er binnen het werkveld op deze onderwerpen een beter begrip en
een gemeenschappelijke werkwijze ontstaat. Naast de kwaliteitsimpuls die dit
oplevert voorkomt het ook kosten bij met name de helpdesk RO Standaarden.

We hanteren twee procedures voor het wijzigen van de praktijkrichtlijnen: een
lichte procedure en een zware procedure. De lichte procedure passen we toe voor
ondergeschikte wijzigingen die een beperkte aanpassing voor de toepassing van de
standaard in de praktijk meebrengen. De zware procedure passen we toe voor meer
ingrijpende wijzigingen en/of wijzigingen die een grotere aanpassing voor de
toepassing van de standaard in de praktijk meebrengen. Deze laatste zijn met
name wijzigingen van de huidige werkwijzen of een totaal nieuwe werkwijze dan
wel nieuwe onderwerpen. Dit protocol geldt zowel voor de praktijkrichtlijnen van
de wettelijk geldende standaarden, als voor de facultatieve standaarden en
praktijkrichtlijnen behorende bij de set RO Standaarden[^1].

[^1]: Het betreft hier bijvoorbeeld de standaarden voor digitale welstandsnota’s
en voor plancontour en PDF. Zie [Geonovum Website](https://www.geonovum.nl/geo-standaarden/ro-standaarden-ruimtelijke-ordening#ROStandaarden)

Lichte procedure
----------------

-   De procedure start met een voorstel van Geonovum: inhoudelijk en procedureel
    (lichte of zware procedure);

-   Ieder moment gedurende het jaar kan de procedure worden gestart;

-   Van voorstel tot publicatie van de nieuwe versie duurt het wijzigingsproces
    maximaal 3 maanden;

-   De conceptversie wordt 1 keer met, softwareleveranciers, BOR en TRIP
    besproken, waarbij in het overleg bepaald wordt of dit voorstel wordt
    doorgevoerd dan wel de zware procedure in moet gaan vanwege de complexiteit
    of gevolgen in de praktijk;

-   Eventuele andere voorstellen en conceptversies tijdens deze procedure worden
    per mail afgehandeld.

Zware procedure
---------------

-   De procedure start met een voorstel van Geonovum inhoudelijk en procedureel
    (lichte of zware procedure);

-   Ieder moment gedurende het jaar kan de procedure worden gestart;

-   Van voorstel tot publicatie van de nieuwe versie duurt het wijzigingsproces
    maximaal 6 maanden;

-   De conceptversie wordt 1 tot 2 keer met , softwareleveranciers, BOR en TRIP
    besproken. Hiervan in ieder geval 1 keer plenair, en indien nodig nogmaals;

-   De praktijk wordt via een publieke consultatie gevraagd om mee te denken;

-   Eventuele andere voorstellen en conceptversies worden per mail afgehandeld.
