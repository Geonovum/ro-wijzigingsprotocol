# Inleiding

**De RO Standaarden zijn een essentiële basis voor de uitvoeringspraktijk van de
digitale aspecten van de Wro. De RO Standaarden zijn niet statisch. Daarom is
het van groot belang dat het wijzigingsbeheer van deze standaarden goed geregeld
is. Dit is iets waar vrijwel alle actoren - de belanghebbenden in de
werkpraktijk van de ruimtelijke ordening - mee te maken zullen krijgen. Juist
omdat de wijziging van de standaarden impact heeft op zoveel actoren, die
bovendien veelal afhankelijkheidsrelaties met elkaar hebben, is het van belang
om deze afhankelijkheden en verantwoordelijkheden in kaart te brengen en om
hiermee afdoende rekening te houden. Met dit doel is dit wijzigingsprotocol
opgesteld. Het beschrijft het geheel aan regels en afspraken om wijzigingen in
de RO Standaarden op een gecontroleerde en acceptabele manier door te voeren.**

## Scope van dit document

Dit document beschrijft de manier waarop wijzigingen op de RO Standaarden
plaatsvinden. Bij de procesbeschrijvingen wordt steeds uitgegaan van een model
op hoofdlijnen. Dat betekent dat voor iedere actor duidelijk wordt wat er gedaan
moet worden, wanneer, wat er verwacht kan worden van andere actoren en welke
onderlinge afhankelijkheden er zijn. Verder wordt in het hoofdstuk Communicatie
uiteengezet welke producten er gedurende het proces ontstaan. Dit protocol is
geen handleiding voor hoe al deze zaken gerealiseerd moeten worden. Dit blijft
een zaak van de actoren zelf. Zo wordt er niet ingegaan op de projectmatige
aanpak om in een softwarepakket wijzigingen door te voeren; dit is de
verantwoordelijkheid van de softwareleverancier. Evenmin wordt ingegaan op hoe
Geonovum als beheerder van de standaarden de informatie aan het werkveld
doseert. Wel wordt duidelijk gemaakt wat het werkveld op dit punt kan verwachten
en wanneer van Geonovum.

## Proces versus protocol

De titel van dit document geeft aan dat het hier om een protocol gaat. Toch
wordt in dit document ook gesproken over processen. Het is goed om kort de
verschillen te benoemen. Hiermee wordt ook meteen duidelijk wat de afbakening is
van dit document. Van Dale[^1] geeft de volgende betekenissen:

[^1]: Bron: Dikke van Dale 3-in-1 Groot woordenboek, 4e editie.

-   *protocol*: een geheel van vastgelegde regels en afspraken op een bepaald
    gebied;

-   *proces*: het verloop, ontwikkelingsgang.

In dit document, het **wijzigingsprotocol**, wordt dus uitdrukkelijk het geheel
van vastgelegde regels en afspraken voor het wijzigen van de RO Standaarden
vastgelegd. Vanuit de aard van de zaak wordt daarbij veel aandacht besteed aan
het verloop of de ontwikkelingsgang van de hiervoor noodzakelijke activiteiten.

Een **wijzigingsproces** is een daadwerkelijke wijziging van de RO Standaarden
op een bepaald moment. Het volledig wijzigingsproces doorloopt de volgende
tijdgebonden fasen met een vaste datum van inwerkingtreding van de nieuwe set RO
Standaarden: A. Inhoud, B. Toetsing, C. Besluitvorming en D. Implementatie. Elk
wijzigingsproces wordt begeleid volgens het beschreven protocol.

## Het begrip wijziging

De RO Standaarden zijn niet statisch. Er wordt voortdurend gesproken over
wijzigingen. Hiervoor wordt een veelvoud aan begrippen gehanteerd, waaronder
kleine wijzigingen, technische wijzigingen, foutherstel, niet-juridische
relevante wijzigingen, wijzigingen zonder impact, toevoegingen, weglatingen,
structurele nieuwe ontwikkelingen en nieuwe standaarden. Het wijzigingsprotocol
voorziet in het doorvoeren van al deze soorten wijzigingen.

Het is niet wenselijk om voor al soorten wijzigingen aparte afspraken vast te
leggen. Wijzigingen die futiel zijn voor de één zijn ingrijpend voor de ander.
Bij elk soort wijziging blijken steeds dezelfde actoren op hoofdlijnen een
bepaalde rol te spelen, blijken steeds ongeveer dezelfde doorlooptijden en
afhankelijkheden van toepassing en blijken steeds dezelfde randvoorwaarden ten
grondslag te liggen aan de manier van doorvoeren. Daarom wordt in dit protocol
steeds het algemene begrip "wijziging" gehanteerd. Dit kan slaan op het
veranderen van de spreekwoordelijke komma tot het vaststellen van een geheel
nieuwe standaard. Het belangrijkste voordeel van dit protocol is de
duidelijkheid en voorspelbaarheid in het wijzigingsproces.

In dit document wordt ook gesproken over **wijzigingsverzoeken** en
**wijzigingsvoorstellen**. Een wijzigingsverzoek is door een actor ingediend bij
Geonovum, de beheerder van de RO Standaarden; de standaard moet op een bepaald
punt met deze reden worden aangepast of aangevuld. In het wijzigingsproces
worden de wijzigingsverzoeken die daarin worden meegenomen gebundeld tot één
wijzigingsvoorstel. Dit wijzigingsvoorstel kan gedurende het wijzigingsproces
veranderen: wijzigingsverzoeken kunnen afvallen, omdat besloten wordt hun toch
niet mee te nemen. Een actueel overzicht van alle wijzigingsverzoeken voor de RO
Standaarden zijn via de website van Geonovum beschikbaar gesteld.

Een uitgangspunt in het opzetten van dit protocol is dat de RO Standaarden zich
dynamisch ontwikkelen en dus dat er geen behoefte is aan een geheel nieuw pakket
standaarden zoals dat in het verleden is gebeurd: IMRO2003, DURP Standaarden
2006 en dan de RO Standaarden 2008 en vervolgens de RO Standaarden 2012. De
intentie is om te werken met één set standaarden die in de tijd evolueert.

## Wijzigingsvoorstel versus Business Case

Een business case is een projectmanagementbegrip. Het is een document waarin de
zakelijke informatie en afweging, de kosten en de baten, staan voor de start of
uitvoering van een project of taak. Voor de RO Standaarden stelt Geonovum per
wijzigingsverzoek een business case op. Daarbij wordt gekeken naar de geschatte
haalbaarheid van het verzoek en impact ervan op de werkwijze in het RO-praktijk
met advies vanuit de RO-praktijk, zijnde BROS, Beheeroverleg
Ruimtelijkeplannen.nl en softwareleveranciers. Bijlage 1 geeft een voorbeeld van
initieel wijzigingsverzoek in het voorgeschreven formaat.

Een wijzigingsvoorstel is een collectie wijzigingsverzoeken, inclusief business
case per verzoek. In de loop van een wijzigingsproces komen vier versies van een
wijzigingsvoorstel langs, exclusief conceptversies. Elke versie is een
verfijning van de vorige met bijdragen vanuit verschillende invalshoeken en
partijen en wordt in een besluitmoment vastgesteld:

-   D-24: 1e versie wijzigingsvoorstel met initiële Business Case;

-   D-21: 2e versie wijzigingsvoorstel met eindconcept Business Case;

-   D-18: 3e versie wijzigingsvoorstel met definitieve Business Case;

-   D-12: Finale versie wijzigingsvoorstel met definitieve wijzigingen.

De verschillende versies en mijlpalen met besluitmomenten zijn beschreven in
paragraaf 3.3.

N.B. Hoewel de begrippen wijzigingsvoorstel en business case in dit
wijzigingsprotocol als afzonderlijke producten gehanteerd worden, ontstaat er in
de praktijk een samenhangend document waarin zowel de voorgestelde wijzigingen
zijn beschreven (“wijzigingsvoorstel”) met daarbij per onderdeel de
noodzakelijke besluitondersteunende informatie (“business case”).
